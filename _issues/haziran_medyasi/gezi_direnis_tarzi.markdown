---
layout: article
nav_active: issues
title: Esma Akyel - Haziran Medyası
article_title: "Gezi Direniş Tarzı: 'Arkadaşlar, Kesin Bilgi, Yayalım: Kapıları Aralık Bırakıyoruz'"
author: Esma Akyel
date: Haziran 2014
abstract:

breadcrumbs:
 - title: Anasayfa
   url: /
   active: false
 - title: Dosyalar
   url: /issues
   active: false
 - title: Haziran Medyası
   url: /issues/haziran_medyasi
   active: false
 - title: "Gezi Direniş Tarzı: 'Arkadaşlar, Kesin Bilgi, Yayalım: Kapıları Aralık Bırakıyoruz'"
   url:
   active: true
---
Geçen yıl, yani 2013 Haziran’ında, Türkiye oldukça ilginç günlere tanıklık etti. Gezi
Parkı’nı korumaya çalışan insanlara polisin uyguladığı şiddet, başta İstanbul olmak üzere
birçok şehirde bir direniş hareketi başlattı. Bu dönemde yaşananlar “Gezi Direnişi” adıyla
tarihe geçti.


Bu süreçte karşıt görüşlerden bireyler ve gruplar bir araya geldi. Planlanmamış ve ön
hazırlığı yapılmamış bu direniş hareketi, farklı renklerin biraraya gelmesine zemin hazırladı.
LGBT, Haziran direnişi sırasında öne çıkan gruplardan biriydi. Direniş hareketi LGBT
bireylerin tanınırlığı açısından büyük bir kazanım oldu. 2011’de düzenlenen İstanbul Gay
Pride’a yaklaşık on bin kişi katılmışken, 2012’de bu sayı yaklaşık yirmi bini buldu. 2013’te
direniş akabinde gerçekleşen aynı etkinliğe katılan kişi sayısı ise yüz binlerceydi.


Gezi Direnişi, biraraya gelmeleri pek muhtemel görünmeyen birey ve grupların biraraya
gelmelerini sağladı. LGBT bireyler ve Anti-Kapitalist Müslümanlar grubu Gezi Direnişi’nde
oluşan temasın en önemli örneklerindendir. Bu gruplardaki bireyler birbirlerini tanıdılar ve
kendiliğinden oluşmuş bir direniş pratiği ile mücadelelerinde ortak oldular. Kaos GL
dergisine röportaj veren Anti-Kapitalist Müslümanlar grubu gelişen bu durumu şu şekilde
açıklıyor: ‘’Birbirlerinden farklı onlarca örgüt aynı direnişin dinamiği içinde eridi ve onları
birbirinden uzaklaştıran duvarlar yıkıldı.’’1 Direniş sürecindeki kolektif birliktelik ve
etkileşimin oluşan ortak direniş tarzıyla yakından ilişkili olduğu düşünülebilir. Direniş
alanında oluşan yakınlığın neden ve sonuçlarını anlayabilmek için direnişin gelişim sürecine
bakmak gerekir. Çünkü farklı grupların birlikteliği açısından direniş süreci önemli bir yol
gösterici olacaktır.



Direniş Birazdan Başlıyor
---
Gezi Parkı’nda yaşanan ve daha sonrasında devam eden polis şiddeti daha çok insanın
sokağa çıkmasına neden oldu. Çıkamayanlar evlerinden, sosyal medyadan eylemlere bir
şekilde katılmaya başladılar. Daha önce neredeyse hiçbir eyleme katılmamış bir neslin de
katkılarıyla Gezi’ye ait bir direniş tarzı ortaya çıktı. Keskin çizgileri olmayan, ironik ve
espirili bir tarz. Gezi Direnişi ve sonrasındaki süreçte oldukça konuşulan bu eylem tarzının,
geçmiştekilerle karşılaştırılınca alternatif bir yol sunduğu açıkça görülebilir. Örneğin; direniş
sürecinde öne çıkan sloganlardan biri olan ‘’Kahrolsun bağzı şeyler’’. ‘’Kahrolsun’’
Türkiye’de özellikle sol grupların sonuna ‘’faşizm’’ ve ‘’Amerika’’yı ekleyerek kullandıkları
bir slogandır. Bu sloganın Gezi Direnişi’ndeki kullanım biçimi direnişin tarzı hakkında
oldukça açıklayıcı bir fikir verir. Aynı tarz diğer bir slogan ise ‘’Slogan bulamadım’’dır.
İronik, esprili ve oldukça yeni bir tarz söz konusu. Bu direniş tarzı, direnişe bir şekilde katılan
tüm birey ve gruplar tarafından, her birinin kendinden birşeyler katmasıyla oluşturuldu.
Direnişçiler ortak Gezi Direnişi tarzı sayesinde birliktelik ve bağlılık duygusuna sahip oldular.
Çizgisi, sınırları olmayan, açık kapılar bırakan bu tarz; içeri kimlik göstermek zorunda
olmadan herkesin girebileceği ve sesini duyurabileceği bir alan sağladı. Gezi Direnişi’nde
birbirlerine temas eden gruplar ötekini tanıma ve onun sorunlarından haberdar olma fırsatı
yakaladılar. Oluşan ortak direniş tarzıyla birlikte bunun daha da ötesine geçerek onların
mücadelelerine ortak olma şansı buldular. Gezi direnişinde oldukça dikkat çeken LGBT
bireyler ve Anti-Kapitalist Müslümanlar grubu bu birliktelikten doğan, ötekinin mücadelesine
ortak olma pratiğinin en önemli örneklerdendir. Anti-Kapitalist Müslümanlar grubu, kapitalist
ve baskıcı sistemle, İslam’ın sosyalizm yaklaşımını öne çıkararak mücadele etmekte olan bir
gruptur. Türkiye’deki İslam ve sosyalizm ilişkisine baktığımızda, bu ikisinin kolay kolay yan
yana gelemediğini söyleyebiliriz. Bu grup ‘’Mülk Allah’ındır’’ sloganıyla yola çıkıp İslam ve
sosyalizmi bir araya getirip, yeni bir mücadele alanı yaratmış bulunmakta. Erkek egemen,
baskıcı ve kapitalist sistemle mücadele etmekte olan LGBT hareketi ise alternatif bir eylem
tarzı sunmakta. ‘’Velev ki ibneyiz alışın her yerdeyiz’’ sloganı, Türkiye’de sistemle mücadele
içerisindeki gruplarla aralarındaki farkı açıkça gösteriyor. Bu iki grup, keskin çizgiler çizerek
bireyleri, grupları birbirinden ayrıştıran sistem ve onun aktörleri nedeniyle birbirleriyle temas
kurabilmekten uzun süre mahrum kaldılar; ta ki Gezi’ye kadar. Haziran Direnişi sırasında ve
sonrasında Anti-Kapitalist Müslümanlar ve LGBT bireyler birbirlerine dokunabildiler ve bu
iki grupta da görünürlük ve eylem tarzları açısından birçok değişik söz konusu oldu.


Neler Oluyor Bize?
---
Gezi’den sonra Anti-Kapitalist Müslümanlar grubu ve LGBT bireylerin eylem tarzı daha
ironik, daha esprili, popüler kültüre göndermeleri olan bir hal aldı. Anti-Kapitalist
Müslümanlar’ın iki sloganı önemli ipuçları veriyor: Orhan Gencebay’ın “Batsın Bu Dünya”
adlı ünlü şarkısının dizesi “Kula Kulluk Edene Yazıklar Olsun”; ve “Baş kaldırıyorum, o
halde varım”. Daha önce eski sol geleneğin eylem tarzını benimseyen Anti-Kapitalist
Müslümanlar, Gezi Direnişi’nde üretilen eylem tarzıyla hareket etmeye başladı. LGBT
bireylerinin ise eylem tarzlarının Gezi’yle birlikte daha da yoğunlaştığı söylenebilir. Direniş
sırasında öne çıkan sloganları “Yasak ne Ayol” ve “Ayol Resmen Devrim”di. Bu sloganlar
birçok birey ve grubun dikkatini çekerek, onlara kendilerini tanıtma fırsatı da sağlamıştır.


Gezi’de oluşan ortak direniş tarzının önemi aslında Haziran sonrası günlerde anlaşıldı.
Haziran’dan aylar sonra, Türkiye’de Twitter’ın yasaklanmasına verilen tepkilerde kullanılan
sloganlardan biri de ‘’Yasak Ne Ayol’’du. Gezi’de oluşan direniş tarzı herkes için ortak bir dil
oldu. Ortaya hep beraber mücadele edilmesi gereken yeni bir olay çıktığında çoğu kişi
kendisini bu dil vasıtasıyla ifade ederken buldu. Direniş tarzı bir birlik oluşturdu ve bu birlik
içerisinde artık senin sorunun, benim sorunum yoktu. Birey ve gruplar ürettikleri direniş
tarzıyla birlikte, önceden onlar için öteki konumunda duranları tanıma ve daha da ileriye
giderek onların mücadelelerine ortak olma şansı yakaladılar.


Anti-Kapitalist Müslümanlar direnişin kazandırdıklarını şu şekilde özetliyor: ‘’Gezi
umutlarını kaybetmek üzere olan bir halk için yeni bir algılayış biçiminin, yeni bir bakış
açısının, yeni bir düşünüş biçiminin ve en önemlisi de yeni bir umudun doğuşu oldu.’’(2) Açıkça
belirtildiği gibi, Gezi Direnişi bize yenilikler vaat ediyor. Direniş; ataerkil, baskıcı ve kapitalist
sistemle mücadeleye alternatif bir alan sağlıyor. Eylem tarzı ve onun sonucunda elde
edilenlerle birlikte başka bir düzen olasılığını gösteriyor. Keskin çizgileri olmayan ortak
direniş tarzı, Gezi direnişçileri arasında bir birlik oluşmasını sağlarken aslında dışarıya da açık
kapılar bırakıyor. Bununla kalmayıp, herkesi böyle bir düzenin parçası olabileceği bir alana
davet ediyor.


Kaynakça
---
1. Eylül-Ekim, 2013 “Gezi’de İktidar, Hiyerarşi ve Liderlik Yoktu,” Kaos GL Dergisi, #direnayol 132.
2. A.e.
