---
layout: article
nav_active: issues
title: Anıl İşisağ - Haziran Medyası
article_title: "Gezi’de Bir Gün: Bir Mecra olarak Sokaklar ve Geri Kalan Her şey"
author: Anıl İşisağ
date: Haziran 2014
abstract: 

breadcrumbs:
 - title: Anasayfa
   url: /
   active: false
 - title: Dosyalar
   url: /issues
   active: false
 - title: Haziran Medyası
   url: /issues/haziran_medyasi
   active: false
 - title: "Gezi’de Bir Gün: Bir Mecra olarak Sokaklar ve Geri Kalan Her şey"
   url:
   active: true
---
Gezi Direnişinin başlangıcından sonuna kadar Ankara’daydım. Eylemlere Ankara’da 
katıldım, birinci ağızdan bilgileri hep Ankaralı arkadaşlarımdan aldım, onlarla uzun sohbetler 
ettim. Sosyal medya sağ olsun, hem İstanbul’da hem ülkenin dört bir yanında neler olup 
bittiğini an be an takip ettim, ama direniş denince ilk günden son güne kadar aklıma gelen tüm 
anılar Ankara’ya dair. Bir gün hariç… 


22 Haziran günü bir arkadaşımın düğünü için İstanbul’daydım ve yolum İstanbul’a 
düşmüşken Gezi Parkı’na da bir uğramak istedim. Direnişçilerin parka ve Taksim Meydanı’na 
yerleştiği, polisin geri çekildiği zamanlardı. Sabaha karşı şiddetli bir saldırı sonucu polisin 
parkı ele geçirdiği günden birkaç gün önceydi. O gün orada tanık olduğum ortamı betimlemek 
için tek bir sözcük seçme hakkım olsaydı, seçeceğim sözcük ‘şen’ (festive) olurdu. 


Öncelikle şunu belirtmek istiyorum: Bu yazı her ne kadar etnografik esintiler taşısa da; 
bizzat oradayken ne bir satır not tuttum, ne de ileride bir gün böyle bir yazı yazmayı 
tasarladım. Aktaracaklarım tamamen geriye dönüp baktığımda hatırladığım, aklımda yer 
etmiş imgelerden ibaret. Zaten bir Gezi etnografisi yapmaya çalışmak, bana göre, Gezi’yle 
ilgili en temel noktaları gözden kaçırmak anlamına geliyor. Şöyle ki, araştırmacı kimliğine 
bürünmüş, değerlendirmeci bir aklın birazdan bahsedeceğim ‘şen’liği tam manasıyla 
kavrayabileceğini düşünmüyorum. Kanımca böyle bir meselede bir etnografın en çok 
güveneceği aygıtı olan katılımcı gözlem bile yetersiz kalır. Yani ya içindesindir çemberin, ya 
da dışında yer alacaksın. O nedenle, Gezi’yle ilgili yazılan tüm yazılar, yapılan tüm yorumlar 
ve araştırmalar ancak geriye dönük (retrospective) olabilir ve olması gereken de bu zaten. 
İkincisi, evet, bu yazıda çizeceğim resim ‘şen’likli bir Gezi güzellemesi, fakat tüm bunların 
ardında asla unutulmaması gereken polis şiddeti, siyasi iktidarın marjinalleştirme ve 
kutuplaştırma çabaları ve insanlarımızın yaralanması, organlarını ve hayatlarını kaybetmesi 
mevzuları da var. Her ne kadar o coşkulu ve geleceğe dair umutlar yeşerten Gezi ruhunun 
önemi büyük olsa da, bu ruhun ne koşullarda ve ne pahasına sürdürüldüğünü asla 
unutmamamız gerekir. 


Parka ulaşmak için vapurdan inip tutturduğum Kabataş’tan Taksim’e giden yol 
boyunca ve Taksim meydanına vardığım anda kendimi adeta popüler kültür öğelerinin 
bombardımanı içinde buldum. Yol boyunca atılan sloganlar futbol takımlarının taraftar 
marşlarından alıntılardı. Duvarlara grafiti ile yazılmış yazılar, Behzat Ç, Arka Sokaklar ve 
benzeri televizyon dizilerine referanslar, Ekşisözlük ve İncisözlük gibi internet sitelerinde 
meşhur olmuş aforizmalar ve ünlülerden modifiye edilmiş sözler içermekteydi. Duvarlar 
haricinde yerlerde, kaldırım taşlarıyla oluşturulmuş barikatlarda ve dükkânların (özellikle de 
bankaların ve uluslararası şirketlerin şubelerinin) ön cephelerinde yazılar vardı. Yani bir 
bakıma popüler kültür öğeleri yine oradaydılar, her zaman oldukları gibi. Fakat bu sefer farklı 
olan bir şey vardı: Hepsi alaşağı edilmişti. Ait oldukları bağlamdan koparılıp başka 
bağlamlarda kullanılmış, alıştığımız anlamlarının ötesinde çok farklı anlamlar kazanmışlardı. 
Şimdi tüm bunları düşündüğümde, o gün gördüklerimin Henri Lefebvre’nin festival (la fête) 
kavramını çağrıştıran görüntüler olduğunu söyleyebilirim. Bu kavram, Lefebvre’nin gündelik 
hayat eleştirisinde önemli bir yer tutar (1). Lefebvre’ye göre gündelik hayatın 
içinde festivalin ikili bir anlamı vardır. Festival, hem gündelik hayatın ve popüler kültürün bir 
parçasıdır, hem de gündelik hayatın gündelik hayata asla benzemeyen bir yeniden 
yapılandırılmasıdır. Bu açıdan bakarsak, Lefebvre’nin ortaya attığı, festival halinin günlük 
hayatı kuşatan hiyerarşik düzeni ve ayrımları devrimci amaçlar uğruna alaşağı etme 
kabiliyetine sahip olduğu tezine dayanarak Gezi eylemleri değerli addedilebilir. Eylemlerin 
hükmedilenin hükmedene verdiği, günlük hayatta karşılaştığımız ayrımları ve eşitsizlikleri 
geçersiz kılan devrimci bir cevap olduğu düşünülebilir. Ama bir diğer yandan da, bu görüşü 
eleştirenlerin öne süreceği gibi, bu eylemler anti-demokratik ve otoriter yönetim biçimi 
sonucu vermek zorunda bırakıldığımız tavizlerin devlet tarafından ‘izin verilen’ bir tazminatı 
olarak görülebilir. Taksim’i ziyaretimden birkaç gün sonra polisin şiddetli müdahalesi sonucu 
Gezi Parkı’nı işgal etmesi ile sona erecek olan bir tazminat… 


O güne tekrar dönecek olursak, meydanda dört bir yandan beş duyu organıma akın eden 
uyaranları hatırlıyorum. On binlerce insan telefonla konuşuyor, tweet atıyor, fotoğraf çekiyor, 
slogan atıyor, şarkı söylüyor, dans ediyor ve bayrak sallıyordu. Değişik siyasetlerin ve belki 
de o güne değin siyasetle doğrudan alakası olmayan birçok örgütün broşür ve bildirilerini; 
futbol takımları, sivil toplum kuruluşları ve siyasi partilerin bayrak ve flamalarını; çeşitli 
politik figürlerin posterlerini; eylemciler tarafından ele geçirilmiş belediye otobüsleri ve 
çeşitli televizyon kanallarının canlı yayın araçlarını görebiliyordum etrafımda. Bazı 
eylemciler V for Vendetta filmiyle meşhur olmuş Guy Fawkes maskeleri takıyor, bazıları
tuttukları futbol takımının forma ve atkılarını üzerlerinde taşıyor, diğerleri ellerinde bayraklar 
ve posterler tutuyorlardı. AKM’nin ön cephesi birçok farklı örgütün, kuruluşun, takımın 
bayrakları ve flamalarıyla doluydu. Grafiti spreyler, bayraklar ve değişik renk ve çeşitlerde 
maskeler satan sokak satıcıları da kalabalığın arasında belirmişti. Parkın içine doğru 
yürüdüğümde farklı müzik türlerinden şarkıları, taraftar marşlarını, mikrofonları ve 
kameralarıyla röportaj yapmaya çalışan gönüllü muhabirlerin seslerini duyabiliyordum. 
Parkın birçok noktasına kurulmuş portatif mutfaklarda pişirilen ve eylemcilere ücretsiz olarak 
sunulan envai çeşit yemek kokusu burnumu dolduruyordu. Aynı zamanda -her ne kadar orada 
bulunduğum zaman diliminde etraf huzurlu ve barışçıl olsa da- meydana ve parka sinmiş 
biber gazı kokusu da burnuma geliyordu. 


Burada çizmeye çalıştığım resimde açıkça görüldüğü üzere her bir eylemcinin aktarmak 
istediği bir mesaj ve bu mesajı aktarmak için kullandığı bir dizi araç vardı. Yaymak istenilen 
her bir mesajın kendine özgü bir yapısı vardı ve bu kalabalıkta sesini duyurmak oldukça zor 
bir hal almıştı. Bu nedenledir ki, eylemciler mesajlarını iletmeye yarar sağlayacak her bir 
mecrayı verimli bir biçimde kullandılar: Duvarlardaki grafitilerden tutun da broşürlere, 
taraftar marşlarından tutun da çeşitli maskelere. Yani “her yer Taksim, her yer direniş”ti, ve 
aynı zamanda her yer medyaydı. 


Gezi’yle ilgili birçok yazıda sosyal medyanın önemine değinilmiş, direnişin ortaya 
çıktığı ve sonra dallanıp budaklandığı iki temel alan olarak sokaklar ve sosyal medya 
gösterilmişti. Buna ek olarak, ana akım medyanın hesaplı kayıtsızlığı üzerinde durulmuş ve 
tam bu noktada sosyal medyanın direnişin devamı açısından ne denli önemli olduğu öne 
sürülmüştü. Bana göre bu denklemde gözden kaçırılan nokta, Gezi Direnişinde sokakların ve 
geri kalan her şeyin de bir mecra olarak kullanılmasıydı. Yani ana akım medyanın boşluğu 
sadece sosyal medya ile değil, medya olarak kullanılabilecek ne varsa onunla doldurulmuştu. 
Bu bağlamda Taksim’de olanlar “bugün medya ile değil, bizzat medyanın içinde yaşıyoruz” 
savını doğrular nitelikteydi (2). Yaşananlar duvarlardaydı, yerdeydi, 
broşürlerdeydi, bayraklardaydı, posterlerdeydi, formalardaydı, videolardaydı, 
fotoğraflardaydı, telefon konuşmalarındaydı, şarkılardaydı, sloganlardaydı ve bedenlerdeydi. 
Bir zamanlar pasif tüketiciler olarak görülen bireyler, artık medya içeriği üretmenin de ötesine 
geçmişti: Alternatif mecralar üretiyorlardı. Bu nedenle, belki “devrim televizyondan 
yayınlanmayacak”tı, ama o veya bu şekilde, bir veya birden çok medya kanalı kullanılarak 
kitlelere duyurulacaktı. İşte bu tam da ‘medyanın ortadan kaybolması’ diye 
adlandırabileceğimiz bir durumdu (2): Medya, direnişin o denli tümleşik bir parçası 
haline gelmişti ki, o kadar her yerde ve her zaman hazır durumdaydı ki, hepimiz onu 
kanıksadık ve varlığını unuttuk. Yani, “her yer Taksim, her yer direniş”ti, ama medya hiçbir 
yerdeydi


Gezi Direnişinde direnişin o şen ruh halinin, eylemciler tarafından türetilen ve her 
yerde, her zaman hazır bulunan medya kanallarıyla bir araya geldiğini gördük. Bu durumu 
göz önünde bulundurursak, o şen ruh halinin çok sayıda alışılagelmedik medya kanalının 
kullanılması sayesinde Türk siyasetine sızdığını öne sürebiliriz. Bu ruh hali, ülkede siyasetin 
yorumlanma ve tartışılma biçimlerini derinden etkilemekle kalmayıp siyasi eylemlilik 
yöntemlerini de değişime uğratmıştır. Tabii ki direnişin şen ruhu ve mizah kullanımı Gezi’den 
önce de vardı. Bu tarz taktikler tüm dünyada anarşist hareketler tarafından uzun zamandır 
kullanılmaktaydı. Türkiye’de de İncisözlük ve Zaytung gibi online platformlarda yürütülen 
medya eylemliliğinin bu doğrultuda yadsınamaz katkıları olduğunu söyleyebiliriz. Fakat Gezi 
Direnişi fiziksel alanda yürütülen protestoların bu büyüklükte bir medya eylemliliğiyle 
birleştiği benzersiz bir deney alanı oldu. Bugün Gezi Direnişi sayesinde siyasette ve siyasi 
eylemlerde festivalin yansımalarını görmek mümkün. Mesela, Çarşıbaşı Ak Gençlik 
üyelerinin başbakanı Trabzon havaalanında kefen giyerek karşılamaları ve “Kefenimizle 
geldik, ölümüne seninleyiz” mesajı vermeleri bu duruma iyi bir örnek teşkil ediyor. Bu örnek 
gösteriyor ki Gezi’de ortaya çıkan bu akım Gezi karşıtları tarafından da benimsenmiş 
durumda. Hal böyle olunca, bu şen ruh halinin ilerleyen zamanlarda Türkiye’de siyasi 
eylemliliğin daha önemli bir parçası haline geleceğini öngörmek mümkün. Tabii ki Gezi 
sayesinde…


Kaynakça
---
1. Highmore, B. (2002). Henri Lefebvre’s Dialectics of Everyday Life. *Everyday Life and Cultural Theory: An Introduction*, 113-144.
2. Deuze, M. (2011). Media life. *Media, Culture & Society, 33*(1), 137-148.
  
