---
layout: article
nav_active: issues
title: Erdogan Şekerci - Haziran Medyası
article_title: "'Kendin çek, kendin izlet': Gezi Sürecindeki Çevrimiçi Haberciliğin Performans Kuramı ile Yorumlanması"
author: Erdogan Şekerci
date: Haziran 2014
abstract:

breadcrumbs:
 - title: Anasayfa
   url: /
   active: false
 - title: Dosyalar
   url: /issues
   active: false
 - title: Haziran Medyası
   url: /issues/haziran_medyasi
   active: false
 - title: "'Kendin çek, kendin izlet': Gezi Sürecindeki Çevrimiçi Haberciliğin Performans Kuramı ile Yorumlanması"
   url:
   active: true
---
Kuramsal bağlamda ‘tarafsızlık’ kavramının geride bırakıldığını varsayarak,
ana akım medyanın günümüzde devam ettirmekte olduğu yaygın söylem olan
‘tarafsız habercilik ilkesi’nin anlamını yitirdiği söylenebilir; ‘olan’ın değil, ‘temsil
edilen’in kabul görmesi de tarafsızlık kavramını tartışmaya açan bir başka düşünme
biçimi olarak görülebilir. ‘Olan’ın ne olduğuna kesin ve değiştirilemez bir yanıt
verme çabası, yerini ‘temsil edilen’in farklı bakış açıları üzerinden nasıl
yorumlanacağı şeklinde farklı bir kuramsal ve pratik düşünme biçimine bırakmıştır.
Nesnel bakış açısından öznel temsil şekillerine geçiş de ‘olan’ın değil, ‘temsil
edilen’in ne olduğu sorusunu gözler önüne sermiştir.


Gezi direnişi sürecinde ana akım medyanın süreci iletmedeki yetersizliği,
bireyleri çevrimiçi haberciliğin alternatif platformlarına yöneltmiştir. Bu sürece kadar
birçok kişinin haberdar olmadığı ‘eylemvakti’, ‘ustream’ gibi dijital platformlar,
performans kuramının çevrimiçi habercilik ile kesiştiği nokta olarak incelenebilir.
Ayrıntılı bir incelemeden önce, çevrimiçi platformların içeriği, kullanımı ve Gezi
direnişi süresince kullanım amacı hakkında kısa bir bilgi verilebilir. ‘Ustream.tv’ ile
başladığımızda, siteye girildiği anda iki seçeneğin karşımıza çıktığını görüyoruz.
Bunlardan biri ‘become a broadcaster’, diğeri ise ‘take a tour’ başlığı. ‘Yayınlayan
(haberi aktaran) olma’ şeklinde tanımlayabileceğimiz ilk başlık, yayın yapan kişilerin
kullandığı başlıktır. Bu seçeneği tercih eden kişiler, ücretli veya ücretsiz olarak
yayınlarını yapabilmektedir. Bir akıllı telefon yardımı ile o anda çekilmekte olan
görüntü sosyal medya aracılığıyla dolaşıma girmektedir.


Gezi direnişi süresince, özellikle Twitter veya Facebook aracılığıyla bu
platformların sayfalarını takip eden kullanıcılar, paylaşılan bağlantıya tıklayarak o
andaki direniş bölgesindeki gelişmeleri takip edebilmektedir. Herhangi bir düzenleme
veya çerçeveleme yapılmadan paylaşılan haberler, izleyicinin olaylardan o anda
haberdar olmasını sağlamakta ve birincil olarak yaşanan olaylara dair farkındalığı
artırmaktadır.


Performans kuramı; temsil edeni ‘yapan’, temsil şeklini ise ‘yapanın icrası’
olarak yorumlayarak, bir temsil şeklinin başlangıç ve sonuç cümlelerini
okumak/yazmak yerine, temsil sürecine odaklanır. Gümüş ve Gündoğan,
Schechner’in performans kuramı ile ilgili olarak şöyle der: “Schechner, insan
yaşayışının ve davranışının toplandığı yerin sadece ‘arşiv’ler değil, aynı zamanda
yapma-etme halleri gibi yazılı olmayan deneyimlerin biriktiği ‘repertuar’ kavramı
olduğunun altını çizer.”1 Bu durumda performans kuramı, tarihselleştirmeden uzakta
durmayı seçer. Kültürel, sosyal, politik yapıların arşivin tekrar tekrar analizi ile ‘ne
olduğunu’ bulmanın ötesinde, yapanın gösterimi ya da yapanın temsili sınırlarında
salınmayı önemser. Çıkış ve varış noktalarının uzamsal olarak değişenlik
göstereceğinin altını çizerek yapanın sürecinde kalmayı seçer.


Performans kuramı, teatral çerçeveden bakıldığında oynayan-izleyen şeklinde
oluşan iki kutuplu ilişkinin, performatif düşünme pratiği sonucunda silikleşmesinden,
bozulmasından bahseder. ‘Edilgen (pasif) seyirci’ ya da ‘etkin (aktif) oyuncu’
tanımlarından farklı bir konum önerir. Performans kuramına kadar ikiliği tartışılan bu
farklı konumlanmaların, performatif düşünce ile ‘birlikteliği’ ve ‘ilişkiselliği’
tartışılmaya başlanır. Bu ilişkisellik sonucunda oluşan potansiyel politik tartışmaları
performans süresince seyirciyi izleyen değil, performansa katılım gösteren,
performansın içine sinen özne olarak konumlandırır. Nesnel gerçekliğin yaratılma
çabasını boşa çıkararak, objektif olma girişimlerini reddeder. Politik söylemin dilini
söyleyerek değil, eyleyerek kılma eğilimindedir. Schechner ‘performans kuramı’
üzerine olan fikirlerini şu şekilde açıklamıştır:


> Olmak var olmanın kendisidir, yapmak ise var olan her şeyin yaptığı her şey olarak tanımlanır. Yaptığını göstermek, yapılanın altını çizmek ve vurgulamaktır ve böylece icra oluşur. Yaptığını göstermeyi açıklamak ise düşünümsel (reflexive) bir uzaklık yaratarak yapılanın nasıl gösterildiği üzerine çalışmaktır, yani performans çalışmalarının yaptığıdır.(2)


Performans kuramı çerçevesinde tanımlanan ‘icra’ olgusu, ‘olmak’
durumunun ötesinde ‘yapmak’ ve ‘yapılanlar’ çevresinde temellenir. Bir ‘olma’ halini tanımlamak yerine ‘Yapan’ın (do-er), gösterimleri aracılığıyla bir tanımlama yoluna gitmeyi seçer. ‘Yapan’ın, varoluşunu eylemsellik / edimsellik (performativity)
üzerinden tanımlar. Bu durumda; yapının nasıl gösterildiği, yapanın icrasıdır.


Bu yazıda; Gezi direnişi süresince sıklıkla kullanılan ‘eylemvakti’, ‘çapultv’
ve ‘ustream’ gibi alternatif çevrimiçi habercilik platformlarında haberi aktaran bireyin (yapan) ve haberin icrasının (yapanın gösteriminin) performans kuramı üzerinden
konumları ve eylemsellikleri tartışılacaktır.


Performans esnasında, yapanın gösteriminin üzerinde durmanın hala
yaşanmakta olan Gezi sürecine de yarar sağlayacağı düşünülebilir. Bu nedenle, ele
alınan konu Gezi sürecine ilişkin bir arşiv oluşturmak, tarihsel bir inceleme
kazandırmaktan öte, bugüne dair bir çerçeve sunarak, tanımlanan süreci tartışmayı
amaçlamaktadır.


Gösterim şekline dair yapılacak incelemeler sonucunda; ‘an’da oluşan
söylesimsel anlatım dili, sosyal ve politik etkileşimi artırarak bir dijital gerçeklik
yaratmıştır. Haberin ne olduğu ve nasıl aktarıldığından öte hazırlıksız ve anlık
gösterimi, aktaranın ana akım medyadaki otoriter ve üstten seslenen dilini zorlamış ve
haberin aktarıldığı tarafı katılımcı olarak konumlandırmıştır. Anlık gösterim
üzerinden oluşan anlatım dili, Schechner’in tanımladığı performans süreçlerinden
‘performans öncesi’ni içermemektedir. Haberi aktaranların, haberi aktarmaya dair bir
ön hazırlığı bulunmamakta ve kendiliğinden oluşan bir politik ve sosyal etkileşim
şekli yaratmaktadır. Bu noktada, ‘yapan (doer)’ın ve ‘yapılanın gösterimi
(doingness)’nin ayrıntılı bir şekilde incelenmesi; Gezi direnişi süresince çevrimiçi
haberciliğe farklı bir bakış açısı geliştirmeyi amaçlamaktadır.


Haberi aktaran – ‘yapan’
---
Teatralliğin ön plana çıktığı performansa dayalı medya temsili şeklinde haberi
‘yapan’, belgesel kuramın bakış açısıyla, bir ‘sosyal aktör’ işlevi görerek haberin
aktarıldığı tarafı mücadele sürecinin içinde konumlandırmıştır. Kurgulanmayan,
manipüle ve empoze edilmeyen veya çerçevelenmeyen aktarım dili, çevrimiçi
habercilik anlayışı içinde haberi aktaran ve haberin aktarıldıkları arasında politik bir
yakınlık yaratmıştır. ‘Yapan’, performansı icra eden birey niteliği kazanmıştır. Bu
noktada; performans kuramı üzerinden incelenen medya okur/yazarlığı ana akım
medyanın tavrı ile karşılaştırıldığında otoriter dili zorlanmış, politik dili güçlü bir
‘yapı’ önermektedir.


Performansa dayalı aktarım şeklinde haberi aktaran, haberin aktarıldığı
insanlar ile anlam kazanır. Daha açık olmak gerekirse, haberi aktaranın o an oluşan
politik performansı, haberi aktardığı taraf ile sürekli bir etkileşim halindedir.
‘Ankaraeylemvakti’ isimli platformda gösterilen görüntülerin yanında görünen
çevrimiçi sohbet sayfası, izleyenlerin düşüncelerini, fikirlerini ve isteklerini
yazacakları şekilde tasarlanmıştır. Haberi aktaran kişi ile haberin aktarıldığı kişiler
arasında bir etkileşim yaratmaktadır. Gelen istekler doğrultusunda haberi aktaran kişi,
ara ara haberin aktarıldığı tarafın istediklerini ve sorduklarını cevaplamaktadır. Bu
noktada, dijital platform üzerinden haberi aktaran kişi, ‘yol gösterici’, ‘an’latıcı,
‘çevrimiçi eylemci’ ünvanlarına sahip olmaktadır. Aktaran kişinin kimlikler üstü bir
birey olarak konumlanması, ‘olduğu’ değil ‘yaptığı’ ile anlamlanması, performans
kuramı ile kesiştiği nokta olarak görülmelidir. Bu gösterim şeklinde ‘yapan’ın tarafsız
olması gibi bir iddia söz konusu değildir. Temsil şekli içerisinde, yapanın böyle bir
kaygısı yoktur. Aktarılan haberin politik sözü varken, haberi aktaranın politik bir
temsil şeklinden uzak kalması beklenemez.


Bu açıklamalar doğrultusunda, çevrimiçi haberciliğin Gezi sürecindeki
konumlanışı incelendiğinde, haberin aktarıldığı taraf, seyirci olan ancak ‘seyirci
kalmayan’ bir yerde durmaktadır. Bu durumda, izleyen tarafın sahip olduğu konum
haberin aktarıldığı taraf olarak görülebilir. Performans kuramına dayanan bu
habercilik şeklinde; bireyler izlediği haberi eleştirebilme, yorumlayabilme ve
müdahale edebilme hakkına sahiptir. Diğer yandan katılımcı, haberde gördüğü (ya da
katılım gösterdiği) olayı kendi sayfasında paylaşma ya da diğer takipçilerle iletişime
geçme şansına sahiptir. Bunun sonucunda, farkındalık yaratma ve yorum yapabilme
hakkına sahiptir. Bu durumda, haberi aktaranın, haberi aktardıkları ile kurduğu ilişki,
dijital platformu bir mücadele alanı olarak yeniden üretebilir.


Haberin icrası – ‘yapının gösterimi’
---
Bu alt başlıkta kullanılan ‘yapının gösterimi’ tanımı, klasik anlamda
bahsedilen yapı (structure) tanımından oldukça farklıdır. Çünkü, performans kuramı,
klasik anlamda bahsedilen ‘yapı’yı reddeder. Kendini tekrarlayan, tekrar tekrar üreten
performansa dayalı icra, yapı olacak kadar kalıba ve şekle sokulabilen bir kuruluma
sahip değildir. Belli önermeler ve varsayımlardan hareket edilebilir. Ancak bunlar
genellenebilir sonuç cümlelerine evrilemez; ‘yapı’ya dönüşmeyen aksiyona (action)
dayalı bir etkileşim pratiğidir. Bu bağlamda ‘yapının gösterimi’nden kastedilen,
ortaya çıkan ilişkiselliğin gösterimi ve anlamlandırma önerileridir.


Aktarılan haberlerin kendiliğinden ve hazırlıksız şekilde aktarılması ile oluşan
iletişim biçimi, teatral gösterimi destekler niteliktedir. Dijital platformu, aktaranaktarılan
arasında duran bir ‘araç’ (burada tiyatro sahnesi demekten özellikle
kaçınılmıştır) olarak görmek gerekir. Aracın neye referans vereceği de, yapanın
gösterimi sonucunda sosyal ve politik etkileşim ile anlam kazanmaktadır. Haberin
icrasının çevrimiçi şekilde dolaşıma girmesi ve bir tekrarının olmaması gibi etmenler
‘performans esnası’na en çok hizmet eden faktörler olarak görülebilir.


Bu yazı, tıpkı performans kuramının iddia ettiği gibi, Gezi süreci hakkında bir
çıkış ve varış noktası belirlemekten kaçınmıştır. Nedenlerine ve sonuçlarına dair
politik, kültürel ve sosyal önermelerden uzak durmuştur. Gezi direnişinin birinci
yıldönümünü geride bıraktığımız bu günlerde, yıldönümü için yapılacak olan direnme
pratikleri, geçtiğimiz yıl kendiliğinden öğrenilen bir sürecin tekrar üretilme çabası
olarak görülebilir. Ancak, Gezi sürecinin, prova edilmemiş, metne dayalı olmayan,
sonuç cümlesine odaklanmadan gerçekleşmiş ve ‘oyun’ ilerledikçe bireylerin kendine
yer bulduğu bir performans olduğu gözden kaçırılmamalıdır. ‘Kendiliğinden’ ve
söyleşimsel olarak oluşan politik direniş biçemi, yerini yine kendiliğinden ve
‘nostalji’yi canlandırmaya gerek duymadan, denenmemiş – prova edilmemiş – yeni
eylem pratiklerine bırakmalıdır.


Kaynakça
---
1. Gümüş, Pınar ve Sezin Gündoğan. 2010. “Richard Schechner ve Performans Kuramı,” Mimesis
17(1): 15-26.
2. A.e.
